# Zasady

## Draft

1.  Draft typu snake, klasyczny, fromat ABAB
    
    Przed startem zabawy losujemy kolejność i potem uczestnicy wybierają po kolei swoich graczy, po każdej rundzie kolejność wyborów jest odwracana, czyli ten który wybierał ostatni w poprzedniej rundzie, w kolejnej wybiera pierwszy. Przy 9 graczach kolejność wyborów to:
    
    * I runda: 1 2 3 4 5 6 7 8 9
    * II runda: 9 8 7 6 5 4 3 2 1
    * III runda: 1 2 3 4 5 6 7 8 9
    * IV runda: 9 8 7 6 5 4 3 2 1
    * itd.
    
    Nazwy zespołów zostaną wygenerowane losowo, aby nie sugerować głosującym kto jest 'właścicielem' zespołu. Głosujemy tylko na podstawie składów.

2.  Każdy uczestnik zabawy musi skompletować zespół złożony z 11 graczy, formacja dowolna przy zachowaniu rozsądku (jeden bramkarz będzie w sam raz). Są również pewne ograniczenia:

    * Wybieramy graczy z lat 2000-2020. Każdego gracza wybieramy podając jego dwa sąsiadujące sezony jako wycinek kariery na podstawie którego ma zostać oceniona jego wartość. Przykładowo: Robert Lewandowski (2012-2014) co oznacza sezony 2012-2013 oraz 2013-2014 w jego wykonaniu.

    * W zespole możemy mieć tylko dwóch graczy jednej narodowości. 

    * W zespole możemy mieć tylko dwóch graczy reprezentujących (w wybranych przez nas sezonach) ten sam klub. Podam na przykładzie piłkarzy Manchesteru United: Ruud van Nistelrooy (2002-2004) oraz Rio Ferdinand (2006-2008), nie możemy dobrać jeszcze przykładowego Paula Scholesa (2001-2003), każdy z nich w wybranych latach reprezentował Manchester United. Moglibyśmy natomiast to zrobić gdybyśmy wcześniej wybrali u Ruuda przykładowo lata 2006-2008. Reprezentował wtedy barwy Realu Madryt więc zasada jest zachowana, nie ma znaczenia, że wybraliśmy te same sezony co w przypadku Rio Ferdinanda.

    * Z puli dostępnych zawodników wykluczeni zostali Leo Messi oraz Cristiano Ronaldo.

3.  W piłce przyzwyczajeni jesteśmy do operowania sezonami a nie latami i tutaj jest podobnie, ale trzeba pamiętać o tym, że wybierając gracza w latach, której obejmują jakieś inne piłkarskie imprezy, powinny być brane one pod uwagę przy jego ocenie. Formalnie pierwszym sezonem, który jest dostępny w naszej rozgrywce, jest sezon 2000-2001. Obejmuje on jednak również EURO 2000, nawet jeśli impreza formalnie rozpoczęła i zakończyła się przed tym sezonem. Analogicznie, zawodnik wybrany za sezony 2012-2014 może mieć 'do dyspozycji' również MŚ 2014.

## Faza grupowa

1.  Po drafcie zespoły (9 uczestników w I edycji) rozlosowani zostaną w ramach trzech grup po trzy ekipy. Zespoły w grupach rywalizują między sobą na zasadzie każdy z każdym, czyli każdy w fazie grupowej rozgrywa minimum 2 spotkania. Do fazy pucharowej (od razu półfinały) awansują zwycięzcy grup oraz zespół z najlepszym bilansem spośród drugich miejsc.

2.  O rozstrzygnięciu pojedynczego meczu decydują kibice na TT poprzez udział w sondzie, oddzielnej dla każdego pojedynku. Punkty przydzielane są w sposób standardowy (3 punkty za zwycięstwo, 1 punkt za remis) natomiast różnice procentowe w pojedynkach pełnią rolę różnicy bramek i decydują o awansie w przypadku jednakowej ilości punktów. Przykładowo: zespół A wygrał pierwszy mecz wynikiem 58-42, drugi przegrał 45-55. Jego bilans po fazie grupowej to 3 punkty i różnica bramek +6.

3.  Mecze zaczynać się będą o godzinie 20:45 jak przystało na najbardziej elitarne rozgrywki na planecie. Głosowanie pod każdym meczem potrwa 24 godziny.

## Faza pucharowa

1.  Pary meczowe losowane po zakończeniu fazy grupowej, zespoły grające wcześniej w tej samej grupie nie mogą trafić na siebie w półfinałach. 